Goojenaovend bèste Aelser Revue bezeuker, vanaovend presentere veer uch os 44e Aelser Revue, ein vastelaovends jubileum jaor dus. 
Zwa wie eederein waal wèt zou dit dus al tjwè jaor geleeje höbbe plaats gevonje, mèr ut wel beruchte virus stook dao ein stèkske veur. 
Tjwè jaor is ein jèlle tied en haet waal eine bepaalde stempel gedrök op väöle dènger in os laeve. 
Mèr good noe zin v'r hiej dan toch eindelik, mit os 44e Aelser Revue. 

Veer numme uch vanaovend mit nao ein Sjpas & Vekantiepark genaamp Oki-Doki. 
Auch dit park haet te maake mit ein personeels tekort, eine directeur dae opgestap is en ut gebrek van expertise in ut ongerhoud van bepaalde attracties. 
Ut löp dus neet mjè allemaol zwa gesmaerd, mèr mit de koms van eine nuuj directeur oet Baek, geit d'r eine frisje wèndj weije door ut park. 
Uiteraard maoge de gaste hiej gein las van höbbe en zal d'r alles aan gedaon waere om de bezeukers van ein good verblief te laote geneete. 
Helaas is dat neet gemèkkelik es d'r bepaalde gradaties van luuj bie ein komme op ein Sjpas & Vekantiepark. 

De nuuj directeur Dhr. W.Puntzak haet zich flink in de boch gegwaijd om alles good te renovere en haet dan auch aan hoof ongerhoud Dhr Sampermans gevraog veur ut ontwikkele van ein nuuj attractie, woomit 'r snel väöl geld kent verdeene om dat vervolgens weer te kenne investere in zien park. 
De roddelblaajer stinge al vol, van ein of anger samewirkingscontrac mit eine oud winkeleer oet Aelse. Ut betreuf Dhr. P. Leenhouts, dae volgens alles ein van de leveranciers is van de speciale effecte bie de shows en bepaalde attracties. Wat hiej noe van waor is zult geer vanaovend zeker auch gaon mitmake. 

In eeder geval höbbe de ruim 87 vriewilligers d'r zin in, om uch te laote zeen wat ze d'r saame weer van gemaak höbbe. Maonje lank zin ze weer bezig gewaes om veur uch eine aovend in ein te stele, mit dans, live zang, sketches mit ein lach en ein traon en show. Veer weite allemaol dat vriewilligers tegewoordig ein oetstervend ras is, mèr gelökkig höbbe v'r nog genog van die gekke rondjlaupe die dit es eine hobby zeen. Allemaol amateurs op dit gebied, dit wil v'r nog mer ens extra benumme. Ut weurt dèkker vergaete, dat geine van dees vriewilligers ein opleiding veur dit haet gehad en al gaaroets neet betaald weurt veur al dit werk. Uch applaus en waardering is veur dees luuj ut grwoatste good in deze. D'r zin weer tekste gesjreve, maonje lank gerepeteerd, decors geboewd en gesjildert, danspèskes en leedjes ingestudeerd, kleijer genjeijd, leegh en geluidsplanne gemaak, pruuke gekap, grime oetgezeuk enz enz, mèr veural auch väöl gelache! Want dae veursjpas wat veer van te veure höbbe is goud waerd. Jonk en oud steit weer op de buun, of is achter de sjèrme aktief. Mit ozze auwtste mitwirker/teksspeler van 82 jaor en os jongste mitwirkers van 16 jaor, zin v'r grwètsj op deese fantastische Revue femilie. Sinds ein jaor of 10 zin v'r eine waeg ingeslage om dit evenement door te gaeve aan ein jonger generatie. Es ste gèt wils behouwe dan zal dat auch motte. Dit geit neet van allein, blood, zweit en soms auch traone kos dat, mèr dat is ut allemaol waerd. Kortom d'r is koste nog meujte gespaart om d'r auch dit jaor weer eine echte Aelser-Revue van te make.

Wae de jeug haet, haet de toekoms weurt ummer gezag en veer haupe dan auch dat dit veur de Aelser-Revue van toepassing is. Veer es Aelser Revue Comité zin d'r grwètsj op dat 7 teksspelers van onger de 27 jaor op de buun staon en dat d'r auch bènne ozze dansgroepe en ongersteu- nende deenste ein verjonging aan de gang is. Dit brunk verangeringe mit zich mit. Veer haupe dat geer, es bezeuker, dit mit respect oppak en de mitwirkers, mit name de jongelinge de kans gaef om hun dees revue same te laote draage! Zwadat v'r dit evenement nog lang kènne oetdrage in ozze Aelserse vastelaovend en dus vol trots kènne blieve zègge: Aelser Revue, al 44 jaor, Sjiek Nondejuu