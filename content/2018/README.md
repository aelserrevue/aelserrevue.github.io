

Bèste Aelser Revue bezeuker, welkom op ozze 41o Aelser-Revue "De Nuuj Rekruute".
De Nuuj Rekruute eine toepasselikke naam veur dees revue, mèr daoeuver dalik mjè. Dit jaor numme veer uch mit nao ein militair opleidingscentrum. Ozze Köning Willem Alexander haet per direk de deensplich weer ingeveurd en manne en vrouwe opgeroope zich te mèlje veur ein käöring. Natuurlik zulle allerlei pluimages van de bevolking zich treffe en deez zeer deskundige käöring ongergaon om zich vervolgens volledig te storte op hun militaire opleiding. Majoor Stip en Kapitein van Stoetewolf hantere op hun kazerne de 3 "R"re, Rös, Reinheid en Reigelmaot. Natuurlik zulle de nuuj rekruute vanallerlei vaardighede motte bezitte veurdat ze veur ut echte werk klaor zin. Zwa kent natuurlik de lès op de sjeetbaan en de EHBO neet waere gemis in hunne deenstied. Op de stormbaan sneuvele meistal ein paar soldaote aan ut fysieke maar auch mentale moment. Zwa wie in eedere deenstied en de luuj die dit mitgemaak höbbe kenne dat beame, waere d'r altied genog sterke verhaole vertèld es ze hun ervaringe deile. Zeker es d'r eine veteranedaag weurt georganiseerd en jèlle auwe deenskammeraode zich weer nao jaore treffe. Auch al zin de nuuj rekruute jèl erg ljèrgierig en punctueel, toch zulle de nweddige controlles motte oetgeveurd waere door Kapitein van Stoetewolf. Kleijer motte op mètsbreidte in de kas gelag waere, ut gewaer mot blinke wie eine speegel, gooj nachrös en natuurlik mot eine soldaot d'r altied good gwèsje en gestreke op staon. Al deez dènger zult geer vanaovend mit uch eige auge gaon mitmake. Maonje lank zin d'r weer tekste gesjreve, gerepeteerd, decors geboewd, danspèskes ingestudeerd, kleijer genjeijd, meziekstökke gesjreeve enz enz, mèr veural auch väöl gelache, want dae veurspas wat veer van te veure höbbe is goud waerd. Dit jaor zin d'r weer ein 87 vriewilligers mit bezig gewaes om dit weer allemaol inein te stele. Jonk en oud steit weer op de buun, of is achter de sjèrme aktief. Mit ozze auwtste mitwirker van 86 jaor, ozze auwtste teksspeler van 77 jaor en os jongste mitwirkers van sjus 16 jaor, zin v'r grwètsj op deez fantastische revue femilie. Sinds ein jaor of 8 zin v'r eine waeg ingeslage om dit evenement door te gaeve aan ein jonger generatie. Es ste gèt wils behouwe dan zal dat auch motte. Dit geit neet van allein, blood, zweit en zeker soms auch traone kos dat, mèr dat is ut allemaol waerd. Kortom d'r is koste nog meujte gespaart om d'r auch dit jaor weer eine echte Aelser-Revue van te make.